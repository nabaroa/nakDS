Badira galdera batzuk ustegabean sortzen zaizkizunak. Galdera horiek, gainera, ez dute zentzu handirik izaten normalean. Kafea hartzen ari nintzela sortu zitzaidan hark, esate baterako. Etxepeko tabernan hartu ohi dut kafea, neure buru bakarrarekin eta barran jarrita. Epela eskatu ohi dut kafea, ahal bait azkarren nire zereginetara alde egiteko. Barran nagoela ondora norbait badatorkit hizketan hasiko natzaio baina eskuarki pentsakor egoten naiz, barra atzeko gauzei begira. Hantxe daude itsasontzien maketa txikiak, hantxe garai bateko itsas-mapak eta hantxe kanpaia.